**Robolabra joulu 2014**
**Robotin rakenne**

Halusin robotilleni vähän reippaammin maavaraa, jotta se pystyy liikkumaan kotonani. Siksi laitoin alunperin kumipyörän myös eteen, mutta tämä teki kääntymisestä vaikeaa, joten vaihdoin muoviseen. Kynnysten ylittämisestä tuli välillä vaikeampaa, mutta robotti kääntyy luotettavammin.  
Maavaran takia moottorit ovat ylösalaisin, ja robotin vartalo on ikäänkuin vinossa. Sensorin saaminen suunnilleen vaakasuoraan aiheutti pientä epätoivoa ennenkuin löysin sopivat palat. Moottorin kiinnitys irtoilee edelleen välillä robotin törmäillessä.

Muuten robotin rakenteessa ei ole mitään kovin erityistä. Se on ehkä hieman yläpainoinen, ja sopivan rampin kohdatessaan kellahtaa selälleen, mutta muuten selviytyy kodin haasteista hyvin. Suurimmaksi ongelmaksi osoittautuivat johdot, joiden sijaintia ja jäykkyyttä en ottanut rakennusvaiheessa tarpeeksi huomioon - erityisesti sensorin kääntyminen oli ongelmallista. Lopulta teippasin johtoja kiinni, vaikka se ei kovin elegantilta näytäkään. Robotin rakenteellisissa osissa en teippiä kuitenkaan halunnut käyttää.


